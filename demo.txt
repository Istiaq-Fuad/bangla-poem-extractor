<start_poem>
যাত্রীরা রাত্তিরে হ’তে এল খেয়া পার,<line>
বজ্রেরি তুর্য্যে এ গর্জ্জেছে কে আবার ?<line>
প্রলয়েরি আহ্বান ধ্বনিল কে বিষাণে<line>
ঝঞ্ঝা ও ঘন দেয়া স্বনিল রে ঈশানে!<line>
<stanza>
নাচে পাপ-সিন্ধুতে তুঙ্গ তরঙ্গ!<line>
মৃত্যুর মহানিশা রুদ্র উলঙ্গ!<line>
নিঃশেষে নিশাচর গ্রাসে মহাবিশ্বে,<line>
ত্রাসে কাঁপে তরণীর পাপী যত নিঃস্বে!<line>
<stanza>
তমসাবৃতা ঘোরা 'কিয়ামত' রাত্রি,<line>
খেয়া-পারে আশা নাই ডুবিল রে যাত্রী<line>
দমকি দমকি দেয়া হাঁকে কাঁপে দামিনী,<line>
শিঙ্গার হুঙ্কারে থর থর যামিনী!<line>
<stanza>
লঙ্ঘি এ সিন্ধুরে প্রলয়ের নৃত্যে<line>
ওগো কার তরী ধায় নির্ভিক চিত্তে—<line>
অবহেলি ‘ জলধির ভৈরব গর্জ্জন<line>
প্রলয়ের ডঙ্কার ওঙ্কার তর্জ্জন!<line>
<stanza>
পুণ্য পথের এ যে যাত্রীরা নিষ্পাপ,<line>
ধর্ম্মেরি বর্ম্মে সু-রক্ষিত দিল্-সাফ!<line>
নহে এরা শঙ্কিত বজ্র নিপাতে ও<line>
কাণ্ডারী আহমদ তরী ভরা পাথেয়!<line>
<stanza>
আবুবকর উসমান উমর আলী হায়দর<line>
দাঁড়ী যে তরুণীর, নাই ওরে নাই ডর!<line>
কাণ্ডারী এ তরীর পাকা মাঝি মাল্লা,<line>
দাঁড়ী মুখে সারি গান — লা শরীক আল্লাহ্!<line>
<stanza>
“শাফায়ত্”-পাল-বাঁধা তরণীর মাস্তুল,<line>
“জান্নত” হ’তে ফেলে হুরী রাশ্ রাশ্ ফুল!<line>
শিরে নত স্নেহ-আঁখি মঙ্গল-দাত্রী,<line>
গাও জোরে সারি-গান ও-পারের যাত্রী!<line>
<stanza>
বৃথা ত্রাসে প্রলয়ের সিন্ধু ও দেয়া-ভার,<line>
ঐ হ’লো পুণ্যের যাত্রীরা খেয়া পার |<line>
<stanza>
<end_poem>
